
title: از سرگذشت حیوانات در قفس
title_en: Secret Zoo 
title_fa: باغ‌وحش مخفی 
stars: 1.5
author: صادقه سلطانی
date: 5 August 2020

duration: 1:58

keywords:
  - باغ‌وحش
  - حیوانات
  - کمدی 
  - انسانیت 

tags:
  - 2020
  - انسانست 
  - باغ‌وحش  

when:
  created: 2020

where:
  country:
    - کره‌جنوبی
who:
  director: جه-گون سون

which:
  genre:
    - کمدی 
  language: کره‌ای

---

وقتی یک شرکت بزرگ وکالت، وکیلی دون‌پایه را برای احیای یک باغ‌وحشِ بدون حیوان استخدام می‌کند، هرگز تصور نمی‌کند که این جوان‌ِ پرانرژی و جویای‌نام بتواند با فکری بکر باغ‌وحش را نجات دهد. کانگ‌ته‌سو وکیل جوانی که می‌خواهد در آینده سمتی مهم را در این شرکت وکالت داشته‌باشد با پذیرفتن بی‌چون‌وچرای این چالش بزرگ، تمام فکر و تلاش خود را به‌کار می‌برد. او با کمک گرفتن از چند نفر دیگر از کارکنان‌ باغ‌وحش که به دلیل دوست داشتن‌ِ حیواناتِ باقی‌مانده، هنوز از باغ‌وحش نرفته بودند، توانست ایده و فکر خود را اجرا کند؛ او با خریدِ لباس‌هایی که دقیقا شبیه پوست حیوانات است از کارکنان خواست تا با پوشیدن آنها و قرارگرفتن در جایگاه حیوانات در قفس، خود را به‌جای این حیوانات گذاشته تا بتوانند باغ‌وحش را دوباره باز و احیا کنند.

می‌توان فیلم را به دو نیم تقسیم کرد. نیمه‌ی اول فیلم که بسیار جذاب و طنزآمیز با روند داستانی‌ای تند میگذرد، روایتی خوب و شکیل را به جای می‌گذارد. پوشیدن لباس حیوانات و تمرین کردن‌ افراد برای اینکه درست به‌ مانند حیوانات رفتار کنند و اینکه باید مدتی طولانی را در قفس بمانند جالب توجه است و بیننده را به این فکر فرو می‌برد که آیا ماندن حیوانات در قفس کاری درست است؟! و خلاقیتِ تقابل دو عاشق‌پیشه که یکی با لباس حیوان است و دیگری نمی‌داند که او حیوان است، سکانسی طنزآمیز و جالب ایجادمیکند که از مزیت‌های این نیمه‌ است.

در نیمه‌ی دوم اما فیلم افت کرده و دچار ریتمی کند می‌شود. تماشاچی با فهمیدن اینکه شرکتِ وکالت، قصدش از نگهداریِ باغ‌وحش کاملا مالی بوده دچار سرخوردگی شده و جذابیت ابتدایی را برایش از دست می‌دهد. از سویی دیگر فیلم با طولانی‌شدن به‌واسطه‌ی سوژه‌ای جدید می‌تواند کسالت‌بار شده و بیننده را خسته کند. با تمام این نکته‌ها اما فیلم‌ دارای جذابیت بصری‌ست و طنزآمیز بودن آن می‌تواند باعث شود بیننده از دیدن آن در جمع‌ خانوادگی لذت ببرد.