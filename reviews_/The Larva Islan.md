
title: به نجات فکر کن. 
title_en: The Larva Islan
title_fa: جزیره لاروا 
stars: 1
author: صادقه سلطانی
date: 30 August 2020

duration: 1:29

keywords:
  - انیمیشن
  - ماجراجویی
  - جزیره
  - گم شدن 

tags:
  - انیمیشن
  - کمدی

when:
  created: 2020

where:
  country:
    - کره‌جنوبی
who:
  director: بیونگ ووک اون

which:
  genre:
    - انیمیشن
    - ماجراجویی
    - کمدی
  language: انگلیسی

---

باز هم یک فیلم انیمیشنی دیگر بر اساس یک سریال کودکانه. سریال‌های کودکانه از این دست، به‌واسطه‌ی زمان کمی که دارند، کودکان و حتی گاهی بزرگترها را مشتاق به دیدن‌شان می‌کنند؛ اینکه ده یا پانزده دقیقه به دو کرم کوچک و خنده‌دار نگاه کنی که اتفاقات خنده‌دار و هیجان‌انگیز و البته خلاقی برای‌شان می‌افتد شیرین و دلپذیر است. اما اگر قرار باشد به مدت یک ساعت و نیم به همان کرم‌ها نگاه کنی شاید کمی خسته‌کننده و تکراری تصور شود. این فیلم هم دچار همین ملال شد. 

داستان فیلم جالب است و اتفاقات رخ‌داده برای چاک و دو دوست کوچکش و دیگر حیوانات داخل آن جزیره‌ی کوچک، پر از خلاقیت و نوآوری‌ست درست مثل خود سریال. چاک که از جزیره نجات پیدا کرده است حالا می‌خواهد داستان خود را برای یک گزارشگر تعریف کند. داستانی که خود از چندین داستان متفاوت تشکیل شده است اما داستان‌ها آنقدر عجیب هستند که گزارشگر نمی‌تواند آن‌ها را باور کند. آیا واقعا این اتفاقات برای چاک رخ داده است یا تنهایی و تصورات او باعث شده او این‌گونه فکر کند؟ گزارشگر که در ابتدا توجه چندانی به حرف‌های چاک نداشت با آمدن دخترک کوچکی و درخواستش برای شنیدن داستان‌ها، توجهش به حرف‌های چاک بیشتر شده و سعی می‌کند آن اتفاقات را تصور کند‌.

چاک به تنهایی در یک جزیره‌ی کوچک که به راحتی برای چند دقیقه می‌توانسته تمام آن را طی کند، گیر افتاده و تنها همدم او  دو کرم قرمز و زرد هستند و داستان‌های آنها. این دو کرم هم که در آن جزیره کوچک تفریحی ندارند از اینکه با شیطنت و مزاحمت برای چاک دردسر درست کنند، خوشحال شده و وقت‌شان را به خوبی می‌گذرانند. کم‌کم این سه نفر و دیگر موجودات محدودی که در فواصل فیلم به آن جزیره هر کدام با داستانی متفاوت وارد می‌شوند، با هم خو گرفته و یکدیگر را حتی دوست می‌دارند آن‌چنان که وقتی طوفانی سهمگین وارد جزیره می‌شود آنها برای نجات یکدیگر تلاش می‌کنند. دم‌خورشدن انسان و این حیوانات به ظاهر کم‌اهمیت خود درس بزرگی‌ست برای کودکان. به کودکان می‌آموزد که تمام موجودات، هر اندازه هم که کوچک باشند اما از اهمیت برخوردار بوده و جانِشان عزیز خواهد بود، پس باید تلاش کرد تا هر چه می‌شود از آزار آنها جلوگیری کرد و حتی کمک‌شان کرد تا بتوانند زندگی بهتری داشته باشند. 

از سویی فیلم پر از اتفاقات سرگرم‌کننده و حتی خنده‌دار است و می‌تواند برای بچه‌ها آموزنده باشد و اما از سویی دیگر این اتفاقاتِ فیلم، چندان تفاوت چشمگیری با اتفاقات سریالِ خود ندارد؛ چیزی جدید ارائه نمی‌دهد و کودکان می‌توانند به همان لذت‌بخشی که سریال را می‌دیدند این فیلم را هم ببینند. شاید بهتر بود این فیلم هم در چندین قسمت به عنوان ادامه‌ی سریال ساخته می‌شد تا یک فیلم بلند. 

برای ساخت یک فیلم بلند، باید داستانی داشته باشیم که تفاوتی ایجاد کند، داستانی که ارزش طولانی شدن و وقت‌گذاشتن برای ساعتی بیشتر را داشته باشد. متأسفانه این فیلم چیزی این‌چنین نداشت اما قطعاً می‌تواند به صورت چند بخش برای کودکان گذاشته شود تا آنها از دیدنش لذت ببرند. اگرچه بزرگسالان هم برای دیدن آن به‌صورت چند بخشی لذت خواهند برد.