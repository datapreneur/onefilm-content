
title: ما در مقابل نظام بی‌رحم سرمایه‌داری
title_en: First Cow  
title_fa: اولین گاو
stars: 3
author: صادقه سلطانی
date: 23 August 2020 

duration: 2:02

keywords:
  - سرمایه‌داری
  - بی‌عدالتی
  - اولین گاو 

tags:
  - 2020
  - سرمایه‌داری
  - بی‌عدالت
  - برده‌داری
  - مهاجران  

when:
  created: 2020

where:
  country:
    - آمریکا
who:
  director: کلی رایکارد

which:
  genre:
    - درام
    - وسترن
  language: انگلیسی

---

فیلم از همان ابتدا با سکانسی شاهکار شروع می‌شود. کشتی‌ باریِ بزرگی در حال عبور از رودخانه‌ای است. زنی به همراه سگش در حال گردش در جنگل است که با سروصدای سگ و تلاش او برای بیرون آوردن چیزی از زمین، توجه زن به آن قسمت جلب شده، پس سگ را به کناری زده و خود شروع می‌کند به کندن زمین. چیزی که ناگهان مشاهده می‌کند ترسناک و عجیب است؛ جمجمه‌ی انسان. زن به کندن ادامه می‌دهد و دوربین به صورتی تکراری روی او و طبیعت زیبا و بکر اطرافش می‌چرخد تا اینکه ما با دو سری استخوان مواجه می‌شویم که خبر از دو انسانی می‌دهند که دیرزمانی‌ بوده که در کنار هم خوابیده و دیگر هرگز بیدار نشده‌اند. بعد از این سکانس ما خود را در دوران گذشته می‌بینیم و مردی که شکل و شمایل انسان‌های بسیار قدیمی را دارد و در حال جمع کردن قارچ از اعماق زیبای جنگل است.

فیلم «اولین گاو» را می‌توان به دو بخش تقسیم کرد. بخش اول در رابطه با شخصیت آشپزی‌ست که برای گروهی به همین منظور استخدام شده است -کوکی- و همواره در حال جمع کردن غذا از جنگل است. این بخش بدون کمترین دیالوگی طی می‌شود و همواره طبیعت زیبا و بکر با صداهای ناب خودش -با کمترین موزیکی از فیلم- را نشان می‌دهد و ما را با حال و هوای شخصیت‌های داستان به آرامی آشنا می‌کند. تا اینکه کوکی با یک مرد دیگر در جنگل آشنا می‌شود که در حال فرار از دست عده‌ای دیگر است. در اینجا هم به خوبی و بدون کمترین جزئیات اضافی‌ای بیننده با مرد فراری -کینگ‌ لو- آشنا می‌شود و البته همراه‌. بعد از آن، اتفاقاتی به سرعت رخ داده اما با همان تم آهسته‌ی داستان و داستان باز هم به خوبی با دیالوگ‌هایی بیش از ابتدای فیلم، به پیش می‌رود.

اما بخش دوم آنجاست که کوکی و کینگ لو دوباره با هم دیدار می‌کنند و حال داستان جذابیت و هیجانی جدید به خود پیدا می‌کند. چرا که این دو مرد حالا با هم دوست شده و قصد انجام کار و راه‌اندازی شغلی برای خود دارند و در این میان اولین گاوی که وارد دهکده‌ی آن‌ها شده است مهمترین نقش را ایفا می‌کند، گاوی که از آنِ آنها نیست اما لازمه‌ی کار آنهاست. این گاو متعلق به ارباب بزرگ آن دهکده یا بخش است و این بزرگترین نکته‌ی فیلم است که در ادامه‌ی روایت فیلم، اثر خود را بیشتر بر داستان خواهد گذاشت. گاوی که با یک قایقِ کوچک چوبی وارد دهکده شده‌است. دیالوگ‌ها در این بخش بیشتر از گذشته است ولی باز هم، آنچه ما در فیلم مشاهده می‌کنیم طبیعت است و ارتباطات همراه با سکوت آدم‌ها با هم. ارتباطاتی که بیشتر رفتاری‌ست و قابل مشاهده، تا گفتاری و قابل شنیدن.

فیلم «اولین گاو» در بخش دوم موضع خود را برای ساخته‌شدن نه به صراحت اما به خوبی نشان می‌دهد و از نظام سرمایه‌داری به ظرافت سخن به میان می‌آورد. نظام سرمایه‌داری‌ای که همواره در مقابل پیشرفت کارگران و افراد ضعیف‌تر جامعه بوده و خود را محق می‌داند تا بر آن حکمرانی کند. تلاش کوکی و لو برای داشتن ثروت و شغل؛ سخن از مردمانی ضعیف به میان می‌آورد که خواهان ثروتمندشدن و داشتن جایگاهی بهتر برای خود هستند اما اربابان همیشه بر آن‌ها برتری می‌یابند، آن هم بخاطر همان ثروتی‌ست که دارا هستند. 

فیلم به زیرکی نقدی دارد بر نظام سرمایه‌داری ایالت متحده‌ی آمریکا و البته که دیگر کشورهای دنیا و می‌خواهد تاثیر این نظام را با داستانی ساده و در عین حال ارزشمند برای همه بازگو کند و از بیننده می‌خواهد در این راه هوشیار باشد. چرا که در این فیلم بسیاری جزییات گفته نمی‌شود و هوشمندانه کارگردان نخواسته است تمام وجوه داستان را برای بیننده نشان دهد. او خواسته تا بیننده با کندوکاو و جستجو در روابط افراد جامعه و اربابان آنها، خود به نتیجه‌ای دست‌یابد. نتیجه‌ای که البته در ابتدای داستان به ما نشان داده شده است، نتیجه‌ای کاملا بی‌رحمانه اما واقعی و تلخ.

در فیلم «اولین گاو» هرگز شفافیت اتفاقات رخ داده‌شده برایمان بازگو نمی‌شود و بیننده را بر آن می‌دارد که لحظه‌ای هم از فیلم غافل نشود چرا که هر غفلت یعنی از دست دادن یک نکته از داستان. بازی بازیگران، روایت فیلم، موسیقی‌ای که بیشتر از طبیعت نشات گرفته، روند آرام داستان، جستجو کردن اتفاقات داستان، همه و همه بر ارزش دیدن این فیلم می‌افزاید، حتی اگر اهمیت نقد فیلم بر نظام سرما‌یه‌داری را دست کم بگیریم. از سویی دیگر در بعضی سکانس‌ها این ابهام موجود در فیلم می‌تواند مخاطب را کمی گیج کند اما در نهایت مخاطب از دیدن این فیلم لذت خواهد برد و حتی تا ساعاتی بعد از دیدن فیلم هم، در ذهن خود به دنبال نشانه‌هایی‌ست که فیلم را بهتر و بیشتر بفهمد، و چه مزیتی بهتر از این.