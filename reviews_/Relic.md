
title: مادر از دست رفته 
title_en: Relic  
title_fa: یادگاری  
stars: 1
author: صادقه سلطانی
date: 9 september 2020

duration: 1:29

keywords:
  - ترس 
  - دیوار
  - صداهای عجیب
  - خانه‌های ترسناک
  - دیوارهای تو در تو
  - مادر
  - دختر
  - مادربزرگ
  - سه نسل
  - افسانه
  - نفرین شده
  - نحس 

tags:
  - ترسناک 
  - رازگونه
  - نفرین‌شدگان
  - 2020  

when:
  created: 2020

where:
  country:
    - استرالیا
    - آمریکا
    - چین
who:
  director: ناتالی اریکا جیمز

which:
  genre:
    - درام
    - ترسناک
    - معمایی
    - هیجان‌انگیز
  language: انگلیسی

---

«کای» به دور از مادر زندگی می‌کند و با شنیدن خبر ناپدید شدن مادرش از طرف همسایه او، به سرعت خود را به خانه‌ی مادر هشتاد ساله خود می‌رساند. دخترش«سم» نیز او را در این مسیر همراهی می‌کند. او که با ورود به خانه متوجه میوه‌های پلاسیده‌ی روی میز شده و گردوخاک خانه را می‌بیند،‌ مطمئن می‌شود مادرش چند روز است که به خانه نیامده پس به اداره پلیس رفته و اعلام گم‌شدن‌اش را می‌کند. او و دخترش که شب در خانه مادر می‌خوابند، صداهایی از پشت دیوارها توجه‌شان را جلب می‌کند و  می‌ترساندشان. از سویی کای خواب‌های عجیب و ترسناکی می‌بیند و همین امر او را بیشتر نگران می‌کند. اما صبح چند روز بعد، او مادر خود را با لباسهایی خاک‌آلود در آشپزخانه می‌بیند. مادر که نه خود علت گمشدگی خود را می‌گوید و نه به پرسش‌های دختر و نوه‌ی خود باسخ می‌دهد، با رفتارهایی عجیب و حرف زدن با خودش با صدای بلند، دختر و نوه‌اش را نگران می‌کند. کای که به دلیل مشغله‌ی کاری خود نمی‌تواند از مادر نگهداری کند، تصمیم می‌گیرد او را به خانه‌ی سالمندان ببرد و مادر با شنیدن این خبر از نوه‌ی خود، رفتارهای عجیب‌اش را بیشتر کرده و در ادامه اتفاقاتی را باعث می‌شود.

فیلم‌های ژانر وحشت همواره مخاطبان خاص خود را دارند و این افراد عموما به دلیل علاقه‌شان سعی می‌کنند انواع و اقسام این فیلم‌ها را ببینند و با دیدن فیلمهای زیاد، شاید احساس ترس آنها کمتر شده باشد؛ پس تهیه فیلمی که این مخاطب خاص را باز هم درگیر خودش کند بسیار حائز اهمیت است. باید فیلم هرچه بیشتر بکر و خلاق باشد. از آنجا که این فیلم نیز در ژانر وحشت است مخاطب انتظار می‌کشد اتفاقات عجیبی رخ دهد اما ما عملاً در نیمه‌ی اول فیلم اتفاق خاصی را نمی‌بینم؛ تنها شب‌ها با حرکت اعضای خانواده از این اتاق به اتاق دیگر صدای موسیقی‌ِ دلهره‌آوری می‌خواهد ترس را به مخاطب خود وارد کند. در ادامه داستان هم اتفاق خاصی رخ نمی‌دهد و تنها در یک سوم پایانی فیلم ما شاهد اتفاقاتی عجیب و ترسناک هستیم که بکر هم نیست، اما ترس را به خوبی به بیننده منتقل می‌کند.

داستان فیلم عملاً بکر نیست و به گونه‌های دیگری نقل شده است، اما پتانسیل زیباشدن را دارد. می‌توان با استفاده از همین داستان فیلمی مهیج‌تر و منسجم‌تر ساخت اما انگار خود کارگردان هم از این کار وحشت داشته است. فیلم فدای احتیاط کارگردان و نویسنده شده است. حتی این فیلم می‌توانست بیش از آنکه ترسناک باشد مرموز و معمایی باشد، یعنی اگر از جنبه‌ی معمایی به فیلم نگاه شده بود و کارگردان سعی کرده بود وجه معماگونه‌ی آن را به رخ بکشد ناخودآگاه ترس و اضطراب را نیز به بیننده منتقل می‌کرد؛ اینکه مادر کجا و چگونه گم شده است و شواهد و مدارک بیشتری را در برابر سم و کای قرار می‌داد، خودبه‌خود حس ترس  در بیننده ایجاد می‌شد و از سوی دیگر اگر بعد از باز شدن گره داستانی یک دلیل عقلانی برای اعمال مادر بازگو می‌کرد این فیلم جذاب شده و حتی پتانسیل ساخته شدن برای قسمت دوم را هم داشت -اگرچه با همین روند هم می‌تواند قسمت دوم آن ساخته شود- اما کارگردان تنها قصدش ترساندن مخاطبش بوده و ترجیح داده قسمت تخیلی فیلم را بیشتر بازگو کند.

بهترین قسمت فیلم اما سکانس پایانی فیلم است؛ وقتی دوربین از بالا بر پیکره‌ی سه زن نگاه می‌کند، سه زن از سه نسل متفاوت اما هر سه با یک نگاه انسانی. فیلم مخاطب جدید این ژانر را می‌ترساند و مخاطبان خاص خود را سرگرم می‌کند. اگرچه نیمه‌ی ابتدایی فیلم می‌تواند خسته کننده نیز باشد.