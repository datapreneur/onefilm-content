
title: همه‌ی دوستان من
title_en: Octonauts and the Caves of Sac Actun 
title_fa: اکتانات‌ها و غارهای ساک آکتون
stars: 1.5
author: صادقه سلطانی
date: 21 August 2020 

duration: 1:12

keywords:
  - انیمیشن
  - اکتانات
  - ماجراجویی
  - کودکانه
  - دریا 

tags:
  - 2020
  - کودکانه
  - انیمیشن  

when:
  created: 2020

where:
  country:
    - آمریکا
who:
  director: بلر سیمونز

which:
  genre:
    - انیمیشن
    - ماجراجویی
    - کمدی
    - خانوادگی
  language: انگلیسی

---

یک انیمیشن ساده و زیبا برای کودکان و خردسالان؛ تا از دیدن اعماق دریا به‌صورتی کاملا ساده لذت ببرند و در عین حال از خطرات آن آگاه شوند. انیمیشنی که در ابتدا به صورت یک انیمیشن سریالی با مدت زمان کم برای کودکان در سال ۲۰۱۰ ساخته شد و طرفداران زیادی را هم جذب کرد. داستانی از یک گروه نجات دریایی که سعی در سالم نگه داشتن اقیانوس‌ها و دریاها و موجودات آن دارند و حال که فیلم بلندی از آن ساخته شده است.

اختاپوسی کوچک و آسیب‌دیده بعد از اینکه توسط گروه نجاتِ دریا درمان می‌شود، حالا باید به سرزمین اصلی خود که دریای کارائیب است بازگردانده شود‌. اما از آنجا که در این مسیر دریایی طولانی، طوفان سهمگینی وجود دارد، ترجیح داده می‌شود از طریق هوایی او را به خانه‌ی خود بازگردانند. در این مسیر هلی‌کوپتر آن‌ها آسیب دیده و آنها در جنگل‌ گم می‌شوند. گم شدن اختاپوس و کاپیتان و یک عضو دیگر گروه نجات، مابقی اعضا را بر آن می‌دارد که به دنبال آنها رفته تا آن‌ها را نجات دهند. از سویی دیگر کاپیتان و همراهان‌اش به دنبال راهی هستند برای رسیدن به دریای کارائیب. 

این انیمیشن با بهره‌گیری از خطوط ساده و عینت‌بخشی کاملاً کودکانه از دریا و موجودات دریایی، درختان و طبیعت و حیوانات جنگل، سعی بر آن دارد روح لطیف کودکان را به همان روشنی که هست، باقی بگذارد و داستان گم‌شدن و البته پیداشدن توسط دوستان واقعی را برای‌شان نقل کند. پیام دوستی و محبت بین حیوانات جنگل و حیوانات دریایی به کودکان می‌آموزد که آنها هم این موجودات زنده و زیبا را دوست داشته باشند و دوستانی بیابند که برای‌شان فداکاری‌های لازم را در مواقع ضروری انجام دهند. از دیگر مزیت‌های این انیمشن دادن اطلاعاتی جالب و مفید به کودکان است درباره‌ی طبیعت، جنگل و دریا. اطلاعاتی که ذهن کودک را بیشتر با این نعمت‌های بزرگ آشنا کرده و با عمق وجود نظم و هماهنگی در طبیعت آشنا می‌کند.

داستان انیمیشن «اکتانات‌ها و غارهای ساک آکتون» پر از ماجرا و اتفاقات جالب، هیجان‌انگیز، ماجراجویانه و جدید است و به هیچ‌ عنوان کودک را از دیدن آن خسته نمی‌کند. هر چند دقیقه‌ یک اتفاق جدید و چالش جدید رخ می‌دهد و به درستی آن چالش نیز رفع شده و خیال کودک را از طی شدن ادامه مسیر توسط این گروه نجات باهوش، راحت می‌کند. از سویی دیگر هم، تمام اتفاقات رخ داده با دلیل و برهان بوده و کاملاً صریح و ساده به کودکان علت اتفاقات توضیح و نشان داده می‌شود و مساله‌ی پیچیده‌ای را در ذهن کودک باقی نمی‌گذارد. 

این انیمیشن که در ژانر کودک است اگرچه زرق‌و‌برق انیمیشن‌های روزمره را ندارد اما دارای اطلاعات و حرف‌های جدید و زیبایی‌ست که ارزش دیدن آن را بیش از بیش می‌کند و حتی می‌توان همین سادگی آن را، مزیتی برای راحت‌تر فهمیده شدن توسط کودکان دانست پس می‌توان دیدن این انیمیشن را به کودکان به راحتی پیشنهاد داد و حتی می‌توان گفت بزرگسالان هم از نشستن در کنار کودکان‌شان و دیدن این انیمیشن لذت خواهند برد.