
title: کنجکاوی‌ها و تخیلات کودکان وقتی واقعی شوند  
title_en: The Willoughbys   
title_fa: خانواده‌ی ویلوبی
stars: 2.5
author: صادقه سلطانی
date: 18 july 2020

duration: 1:30

keywords:
  - انیمیشن 
  - تحیلات
  - کودکانه

tags:
  - 2020
  - انیمیشن
  - ماجراجویی
  - خیال

when:
  created: 2020

where:
  country:
    - کانادا
    - آمریکا 
    - بریتانیا
who:
  director: کریس پرن

which:
  genre:
    - انیمیشن
    - کمدی
    - ماجراجویی
    - خانوادگی
    - تخیلی
  language: 

---

انیمیشنی کاملاً فانتزی با کاراکترهایی که قیافه‌ای لاغر و دماغ‌هایی دراز دارند. خانواده‌ای که بازمانده‌ی یک خانواده‌ی بزرگ‌اند اما هرگز خودشان بزرگ نیستند. پدر و مادر این خانواده کاملاً خودخواه و بی توجه نسبت‌ به فرزندان هستند و  تنها دغدغه‌شان خودشانند و بس. پس بچه‌ها خود بزرگ شده و در حسرت خانواده‌ای بزرگ و پرافتخار مانند گذشته، تنها عکس‌های قاب‌گرفته شده را نگاه کرده و خیال‌پردازی می‌کنند. و آرزوی‌شان این است تا حداقل برای یک‌بار همگی با هم وعده‌ای غذا بخورند. اما با همه‌ی این حرف‌ها، این کودکان هرگز دست از تخیل و نوآوری و اختراع نمی‌کشند و برای رسیدن به آرزوهای خود تلاش می‌کنند؛ هر چند که آن آرزوها احمقانه به‌نظر برسند.

 همه چیز این خانواده هر روز یکسان می‌گذرد تا اینکه با ورود یک پرستار، دنیای کودکان عوض می‌شود. پرستار با خودش مهر و محبت به‌همراه می‌آورد و دنیای کودکان را تغییر می‌دهد و حتی به آنها شجاعت می‌دهد تا دنیای خود را تغییر دهند. کودکان هم با داشتن کسی که باورشان کرده است شهامتی بیش از  پیش را برای خیال‌پردازی‌های کودکانه‌ی خودشان به دست می‌آورند.

 انیمیشن «خانواده‌ی ویلوبی» که با صدای راوی داستان «ریکی جریس» همراه است، با رنگ‌های تند و شاد و دنیایی که مدام واقعیت‌ها در آن تغییر می‌کنند، دنیای فانتزی کوچکی می‌سازد که جذاب و دیدنی‌ست، و هر کودکی را مشتاق دیدن آن می‌کند. داستان فیلم هم زیباست اما می‌توانست جذاب‌تر هم باشد و با وجود دنیای فانتزی‌ای که کارگردان ساخته است، می‌توانست ایده‌های بیشتری را به‌ کار ببرد و جذابیت‌های خود را دو چندان هم کند. با این حال اما هنوز هم این انیمیشن پر از خلاقیت و تخیل و شور و نشاط است که کودکان و حتی بزرگسال را مبهوت دنیای خودش می‌کند.

