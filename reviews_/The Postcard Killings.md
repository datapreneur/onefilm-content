
title: قاتلان خوشبختی 
title_en: The Postcard Killings   
title_fa: قتل‌های کارت‌پستالی 
stars: 1
author: صادقه سلطانی
date: 21 september 2020

duration: 1:44

keywords:
  - قاتلان سریالی
  - قتل زنجیره‌ای
  - کارآگاه
  - مرگ دختر
  - فراق
  - انتقام
  - قاتلان روانی
  - جنایات وحشتناک 

tags:
  - 2020
  - جنایی
  - قتل سریالی  

when:
  created: 2020

where:
  country:
    - بریتانیا
    - آمریکا
who:
  director: دنیس تانوویک
   
which:
  genre:
    - جنایی
    - درام
    - هیجان‌انگیز
  language:
    - هلندی
    - انگلیسی
    - سوئدی
    - روسی
    -  آلمانی
    - فرانسوی
   
---

فیلم با صحنه‌ی قتل یک زوج جوان آغاز می‌شود؛ قتلی فجیع و غیرقابل‌باور. یک قاتل زنجیره‌ای با کشتن زوج‌های جوانِ تازه‌ ازدواج‌ کرده و خارج کردن تمام خون آنها سعی می‌کند هر یک از این قتل‌ها را به شکلی خاص در صحنه‌ی جرم طرح‌ریزی کند. «جفری دین مورگان» در نقش «جیکوب» کارآگاهی‌ست که دختر و دامادش در ابتدای فیلم به دست این قاتل زنجیره‌ای کشته می‌شوند. این قتل در لندن اتفاق می‌افتد و او که کارآگاهی آمریکایی‌ست نمی‌تواند به‌صورت رسمی به اطلاعاتی که پلیس دارد دسترسی داشته باشد. پس سعی می‌کند خود راهی برای یافتن قاتل دخترش پیدا کند.

قتل‌های زنجیره‌ای و قاتلان روانی در فیلم‌ها و سریال‌های بسیاری خود را به عموم نشان داده‌اند، اما همه‌ی آنها با اقبال مواجه نشده و دیده نشده‌اند. از مهم‌ترین این قاتل‌ها شاید بتوان به پاتریک بیتمن در فیلم مشهور «روانی آمریکایی» نام برد؛ جوانی خوش‌پوش با شغلی مهم و قابل احترام در اجتماع که روزها در وال استریت کار می‌کند، اما شب‌ها با تجاوز و قتل‌های فجیع شخصیت متفاوتی را از خود نشان می‌دهد. در این فیلم ما در هر سکانس با بعدی از شخصیت پاتریک آشنا می‌شویم؛ هر سکانسی برای ما یک نشانه است از بی‌ثباتی اخلاقی او. پاتریک در سکانس‌های بسیاری با تغییر رفتار خود از یک جوان خوش‌برخورد به انسانی عصبانی و بددهن وجوه شخصیتی خود را به ما نشان می‌دهد. کارگردان سعی نمی‌کند شخصیت پاتریک را برای‌مان مخفی کند. چیزی که متأسفانه در فیلم پیش روی خود نمی‌بینیم. ما قاتلان را تنها به‌واسطه‌ی کلام می‌شناسیم. به ما گفته می‌شود آنها در دوران کودکی مورد ضرب‌وشتم پدر بوده‌اند و مادرشان به دلیل رفتارهای پدر خودکشی کرده‌است‌. اینکه پدر بخاطر کلاه‌برداری از چند پولدار وال‌استریت حالا در زندان است و بسنده‌کردن به نشان دادن یک سکانس از دوران کودکی قاتلان، بدون نشان دادن ابعاد شخصیتی پدر و یا قاتلان از ضعف‌های فیلم محسوب می‌شود. در واقع کارگردان برای رمزآلود کردن بیشتر داستان، بیننده را از ارتباط گرفتن با قاتلان و دلایل انجام کارهاشان محروم کرده است و همین امر لطمه‌ی بزرگی را به فیلم زده‌ است. از سوی دیگر فیلم دارای باگ‌های سینمایی‌ست. وجود باگ سینمایی در فیلمی که قرار است خود را هم‌رده با فیلم‌های مشهور دیگر قرار دهد نیز یکی دیگر از ضعف‌های اساسی خواهد بود؛ جیکوب هنگام تماس با همسرش از تماس تصویری استفاده می‌کند و ما همسرش را می‌بینیم اما همسرش در حال صحبت به صورت عادی‌ست و تلفن در کنار گوشش است.  

اصرار فیلم برای نشان دادن باهوش‌تر و بهتر بودن جیکوب به عنوان یک پلیس آمریکایی ضعف دیگر فیلم است. از آنجا که قتل‌های زنجیره‌ای در اقصی‌نقاط اروپا در حال رخ دادن است، اینکه تمام پلیس‌های اروپا نمی‌توانند به اندازه‌ی جیکوب باهوش باشند، کاملاً غیرقابل باور است؛ حتی اگر قبول کنیم که جیکوب به‌دنبال قاتل دختر خود می‌گردد. حتی اصرار جیکوب به قاتل نشان دادن آن زوجی که در ابتدا به عنوان قاتل گرفته شدند، بدون داشتن مدرک خاصی کاملا غیرمنطقی‌ست.

این فیلم حتی به مدد شاعرانه کردن قتل‌ها و قاتلان خود نمی‌تواند در حد‌و‌اندازه‌های فیلم‌های مطرحِ دیگر باشد و در نهایت هم به طرزی کلیشه‌ای تمام می‌شود. فیلم سکانس آخرِ خود را هم به گونه‌ای تمام می‌کند که مؤید این نکته است که در آینده قسمت دوم این فیلم را هم خواهیم دید. امیدواریم قسمت دوم  راه قسمت اول را در پیش نگیرد.