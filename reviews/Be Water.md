
title: پُلی کوچک اما استوار میان شرق‌ و غرب
title_en: Be Water 
title_fa: آب باش!
stars: 2
author: اکرم نصرتی
date: 26 August 2020

duration: 1:45

keywords:
  - ورزش
  - هنرهای رزمی
  - بروس‌ لی

tags:
  - بروس لی
  - ورزشی
  - مستند
  - 2020
  - رزمی   

when:
  created: 2020

where:
  country:
    - آمریکا
    - بریتانیا
who:
  director: بائو گویین

which:
  genre:
    - مستند
    - ورزشی
  language: انگلیسی

---

مستندی‌ست از سری مستندهای ورزشی: 30 For 30، به کارگردانی «بائو گویین» که به زندگی «بروس لی» پرداخته است. زندگی پرفراز و نشیب این بازیگر افسانه‌ای که شاید با مرگ زودهنگام خویش ماندگار شد تا با زیست در میان افرادی که او را درک نمی‌کردند و سنگ بر سر راه‌اش می‌انداختند. روایت زندگی او با اشاره به فیلم‌های نخستین وی و بازگشتی به سال‌های قبل و نحوه و چرائی عزیمت‌اش به امریکا و هنک‌کنگ؛ حالا در این خلال چه ماجراهایی شکل گرفت و چه‌ها بر این ستاره گذشت را باید تماشا کرد. دنیای بی‌رحم که قساوت را به حد اعلای خود رسانید و واژه‌ی منفور نژادپرستی را همره و هم‌مسیر عمر کوتاهش کرد. هالیوود نمادی از امریکاست و سینمای‌اش نیز آینه تمام‌نمای سیاست بزرگان‌اش.

«بروس لی» در آن برزخ تنها نبود و نیست و متاسفانه نخواهد بود. نژادپرستی و تبعیض نژادی مسئله‌ای حل‌نشدنی در دنیاست که انگار فرجام خوشی نخواهد داشت. همچنان زنجیروار از جامعه و نسل، به نسل دگر منتقل و فضای انسانیت و عدالت را تحت‌الشعاع خود قرار داده و زهراگین می‌کند. در آن آشفته بازار دوران حیات وی، به «کریم عبدالجبار»، «محمدعلی کلی» و «مارتین لوثر کینگ» هم اشاره‌شده است. مشاهیری که با مسئله بغرنج تبعیض نژادی در محل زندگی‌اشان مواجه بودند و در جدال با آن. 

تلاش ستودنی «لی» برای استقلال از خانواده و بعدها خلق آثاری مبتنی بر ایده‌های جذاب رزمی و احیای ورزش اصیل و سنت‌های ناب زادگاه‌اش، قابل ستایش است. او دغدغه‌ی تاسیس مدرسه‌ای رزمی داشت که آموزش «کونگ فو» را به دور از هرگونه تقلید از سایر کشورهای شرقی و همسایه‌اش انجام دهد. او روش‌های ابداعی و منحصر به‌فرد خودش را نه تنها در عرصه ورزش بکار می‌بست بلکه در فیلم‌های نقش‌آفرینی کرده‌ی خود نیز، ضربات و حرکات ویژه‌اش را به همگان معرفی می‌کرد و باعث حیرت مخاطبان می‌شد.

از نکات قابل توجه این اثر می‌توان به این نکته اشاره کرد که تلاش و همت وی را به خوبی توانست به‌تصویر بکشد. هم‌ّو غم وی برای ایجاد رابطه بین ملل و نژادها را می‌توان از نظر گذراند. او حتی با ازدواج‌اش نیز انگار آشتی میان شرق و غرب و برچیده‌کردن نژادپرستی را هدف گرفته بود. اما کاش بیشتر به زوایای دیگر زیست‌اش هم پرداخته می‌شد. قطعا افراد دیگری در کنار خانواده و دوستان وی بودند که می‌توانستد به بهتر درک کردن «بروس لی» و مصائب پیش روی زمان حیاتش توسط بینندگان کمک کند و باید مصاحبه‌های متنوع دیگری نیز انجام می‌شد. روی‌هم رفته این اثر به مدد وقایع و اتفاقات نمایان شده در مستند، توانست مخاطب را در داستان غوطه‌ور کند و تا پایان همگام‌اش پیش رود و در لحظات تلخ و شیرین شریک‌اش گرداند.

عنوان این اثر نیز از یکی از نقل‌قول‌ها و مصاحبه‌های وی برگرفته شده است. نیک آن است تا آن را با شما نیز به اشتراک بگذاریم:

«Don't get set into one form, adapt it and build your own, and let it grow, be like water. Empty your mind, be formless, shapeless, like water. Now you put water in a cup it becomes the cup; you put water into a bottle it becomes the bottle; you put it in a teapot it becomes the teapot. Now water can flow or cratch.»
 
                 «Be water my friend»