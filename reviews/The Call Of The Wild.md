
title: طبیعت جان‌دار 
title_en: The Call Of The Wild  
title_fa: آوای وحش 
stars: 3.5
author: صادقه سلطانی
date: 29 september 2020

duration: 1:40

keywords:
  - سگ
  - برف و بوران
  - رابطه انسان و حیوان
  - انسان تنها
  - در میان طبیعت
  - سورتمه‌سواری 

tags:
  - حیات وحش
  - 2020
  - درام
  - خانوادگی  

when:
  created: 2020

where:
  country:
    - کانادا
    - آمریکا
who:
  director: کریس سندرز

which:
  genre:
    - ماجراجویی
    - درام
    - خانوادگی
  language:
    - انگلیسی
    - فرانسوی
   
---

فیلم با صدای راوی‌ آغاز می‌شود و از داستان مردانی می‌گوید که برای یافتن طلا به سرزمین‌های شمالی مهاجرت می‌کردند و در ادامه ما با چهره‌ی یک «سگ» مواجه می‌شویم که سرنوشت‌اش او را به این سرزمین‌ها خواهد برد. «باک» سگ بزرگ و قوی هیکلی‌ست که قرار است قهرمان داستان ما باشد و داستان زندگی‌اش در طی فیلم تغییر کند. باک یک سگ خانگی و آرام است که همیشه به صاحب‌اش وفادار بوده و مورد توجه عموم مردم آن منطقه است. او به واسطه‌ی هیکل بزرگ‌اش توسط افرادی دزدیده می‌شود -تا پول خوبی به جیب بزنند- و به سرزمین‌های سرد شمالی برده می‌شود تا به‌عنوان سگی که کارش کشیدن سورتمه است از آن استفاده شود. باک اما یک سگ عادی نیست او باهوش است و با آدم‌ها بزرگ شده پس می‌تواند آنها را درک کند، دوست داشته باشد و حتی متنفر باشد. اما شمال و برف و سرما چیزی نیست که باک تا‌به‌حال با آن مواجه بوده باشد. باک در راحتی و گرما زندگی می‌کرده و حالا چالش بزرگ زندگی‌اش آغاز می‌شود. او باید خود را در طبیعتِ وحشی بیابد و صدای خود را در این طبیعت بشنود و درک کند. داستان به خطرات و اتفاقات باک و مواجهه‌ی او با آدم‌ها و حیوانات دیگر می‌گذرد.

اولین چیزی که توجه بیننده را به خود جلب می‌کند، جلوه‌های کامپیوتری و CGI است. چهره‌پردازی باک کاملاً کامپیوتری‌ست، اما نکات ظریفی که برای ساخت و طراحی آن استفاده شده است، به‌جا و ظریف هستند. ما ناراحتی، خوشحالی و حتی شیطنت‌های موجود باک را در صورت، به‌ویژه چشمان‌اش می‌بینیم. وقتی در سکانس‌های ابتدایی برای غذا آن‌گونه ملتمسانه نگاه می‌کند یا زمانی که در شمال با تمسخر به مرد فرانسوی نگاه می‌کند و یا حتی در انتهای داستان که غم در چهره دارد، همه‌و‌همه ما را با سگی مواجه می‌کنند که احساسات‌اش را می‌توان فهمید و نیازی به سخن گفتن آن نیست. نکته‌ی دوم فیلم همین است که کارگردان سعی نکرده زبان انسان را در دهان سگ و دیگر حیوانات جا دهد. ما تا انتها با رفتارها و صورت باک او را درک می‌کنیم. نیازی به زبان انسانی ندارد و همین امر فیلم را واقعی‌تر کرده است. 

نکته‌ی سوم و مهم در فیلم نوع فیلم‌برداری اثر است. استفاده از لانگ‌شات‌های به موقع و کلوزاپ‌های به جا نکته‌ی دیگر فیلم است. داستان از طبیعت سخن می‌گوید؛ پس لانگ‌شات‌ها همه به فیلم، تصاویری زیبا و به‌یادماندنی می‌دهند و کلوزاپ‌ها از صورت باک و دیگر شخصیت‌های مهم فیلم، ما را با احساسات آن‌ها هم‌خوان کرده و ما با تمام افراد فیلم به‌راحتی می‌توانیم ارتباط برقرار کنیم. 

یکی از بازیگران فیلم  «هریسون فورد» است. او که به‌واسطه‌ی موهای سفید و چهره‌ی پابه‌سن‌گذاشته‌اش از آن شخصیت جسور در ایندیانا جونز فاصله گرفته است، حالا با چهره‌ای آرام و صدایی زیبا که به‌عنوان راوی داستان هم است، توانسته به‌خوبی با باک و طبیعت ارتباط برقرار کند و نقشی زیبا را بیافریند.

«کریس سندرز» را با انیمیشن‌های «خانواده کرودها»، « چگونه اژدهای خود را تربیت کنیم» و «لیلو و استیچ» به‌خوبی می‌شناسیم. حال او با تلفیق همان نگاه‌اش در انیمیشن‌ها با زندگیِ انسانی، فیلمی خلق کرده است که جز لذت چیزی برای مخاطب ندارد. هنگام دیدن فیلم سکانس‌های لذت‌بخش و زیبایی از طبیعت را با حیوانات آن مخلوط کرده است و اثری به‌نهایت زیبا بر جای گذاشته است. تنها مشکل فیلم شاید داستان آن باشد. داستانی که روایتی ساده دارد و در نیمه‌ی دوم کاملاً قابل پیش‌بینی‌ست. اما به‌لطف و تبحر سندرز در استفاده و تلفیق طبیعت و تکنولوژی، توانسته بیننده را با خود همراه کند.