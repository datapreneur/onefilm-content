
title: از آن چیزها که نمی‌دانیم
title_en: Lost Girls
title_fa: دختران گم‌شده
stars: 3
author: صادقه سلطانی
date: 24 july 2020

duration: 1:35

keywords:
  - تجاوز
  -دخترام گم‌شده
  - فرار
  - فراق
  - وظیفه پدر و مادر 
  - ناهنجاری اجتماعی

tags:
  - تجاوز
  - درام
  - اجتماعی   

when:
  created: 2020

where:
  country:
    - آمریکا
who:
  director: لیز گاربوس

which:
  genre:
    - درام
    - معمایی
    - هیجان‌انگیز
  language: انگلیسی

---

آهنگی ملایم و زیبا، صدای بادی که در علفزار می‌پیچد و درختان و علف‌ها را به حرکتی آهسته دچار می‌کند، جاده‌ای تاریک و چیزی که از برابر دوربین به سرعت رد می‌شود. چراغ‌های اتومبیلی روشن می‌شود و دختری با موهای آشفته و گوشی‌ای در کنار صورت به دوربین نگاه می‌کند و شروع می‌کند به دویدن. صدای باد و کسی که آواز می‌خواند شنیده می‌شود و کمی بعد همان جاده بدون نور در قاب تصویر دوربین قرار می‌گیرد. صفحه تاریک می‌شود و نام فیلم بر آن آهسته می‌نشیند. دوباره صفحه تاریک شده و این بار این کلمات بر صفحه نقش می‌بندند: «یک معمای حل‌نشده‌ی آمریکایی.»

آنچه از ابتدای فیلم هم برمی‌آید، فیلم درباره‌ی یک‌سری اتفاقات حل‌نشده‌ی واقعی از ناپدیدشدن تعدادی دختر که با گم‌شدن یک دختر بنام شانون مورد توجه قرار می‌گیرد؛ اما نه در ابتدا. این مادر اوست که با پافشاری و اصرار به گم‌شدن دخترش، نه فرار کردن او، باعث شد پلیس به این موضوع اهمیت داده و با گشتن به‌دنبال شانون در محلی که آخرین بار دیده‌شده به کشفی بزرگ از استخوان‌های چند دختر دیگر برسد.

مادر شانون که صبح‌ها راننده‌ی بیل مکانیکی‌ست و عصرها تا پاسی از شب دریک رستوران مشغول کار است، برای یافتنِ دخترش از هیچ تلاشی فروگذار نمی‌کند. اما آیا این تلاش کافی‌ست؟ آیا با شرایط زندگی او و کارکردن مداوم او برای به‌دست‌آوردن نیازهای اولیه خانواده و دوربودنِ اجباری از شانون و دو دختر دیگرش، می‌توانست کارهایی دیگر انجام دهد؟ آیا عذاب وجدانش از اینکه دخترش مجبور بوده برای کمک به مادر و کمک به خودش، تن‌فروشی کند می‌تواند راه چاره‌ای برای مقابله با این اتفاق باشد؟ آیا پلیس‌ها با شنیدنِ این حرف که شانون و دیگر دخترانِ گم‌شده همه تن‌فروشی می‌کردند — برای یافتنِ آسایشی که با پول این کار به دنبال‌اش بودند — توانستند قضاوتی درست بر ماجرا کنند و تلاشی بیش بر توانِ خود، برای یافتنِ قاتل و یا حتی یافتنِ دخترانِ گم‌شده؟  آیا همه‌ی این‌ها کافی بود؟ آیا دختران گمشده‌ی قدیمی‌ یافت می‌شوند؟ آیا دختران گم‌شده‌ی جدید، که حالا هنوز مجبور به تن‌فروشی هستند یافت می‌شوند؟ آیا کسی به آنها کمک می‌کند تا یافت شوند؟ آیا مردانی که این دختران را به استخدام خود می‌آوردند بازخواست خواهند شد؟ آیا این مردان در ذهن خود هم برای این دختران احساسِ نگرانی خواهند کرد؟  فیلم پر است از سؤال‌هایی که ما هر روزه در زندگیِ واقعی با آن دست‌و‌پنجه نرم می‌کنیم و امیدواریم پاسخی را بیابیم.

صدای همواره‌ی باد در فیلم، در بیشتر سکانس‌ها شنیده می‌شود. ساحل «اوک» که از بالا بارها دیده می‌شود، به برهوتی شبیه است که خانه‌هایی در آن احداث شده‌است و دریایی که در سمت راست تصویر، آرام با باد موج به خود می‌بیند. فیلم سعی کرده است با تصاویری این چنین و موسیقی‌ای دلهره‌آور و در عین حال آرام، توجه بیننده را به اتفاقاتی که ما نه می‌بینیم و نه هرگز آشکار می‌شوند جلب کند؛ کاری که به‌خوبی از پس‌‌ِ آن برآمده است. مادر شانون —زنی محکم و البته پیر، اما هنوز زیبا — هم در انتقال احساسات خود، درست به‌مانند مابقی بازیگرها به‌خوبی عمل کرده و فیلم را تا آنجا که توانسته برای ما پویا و واقعی جلوه داده‌ است.

داستانی که حتی اگر واقعی هم نبود، دردناک بود و حتماً جایی رخ داده بود یا در حال رخ دادن بود یا حتی در آینده رخ خواهد داد. اتفاقی که باید در این فیلم‌ها دیده شود تا به سؤالات آن فکر شود و شاید، شاید، شاید پاسخی حاصل گردد.