
title: اولین بازخورد دوران قرنطینه 
title_en: Host 
title_fa: میزبان
stars: 1
author: مصطفی ملکی
date: 19 August 2020

duration: 00:57

keywords:
  - ترس
  - قرنطینه
  - اینترنت

tags:
  - ترس
  - قرنطینه 
  - میزبان  

when:
  created: 2020

where:
  country: 
    - بریتانیا
who:
  director: راب ساوج 

which:
  genre:
    - ترسناک
    - معمایی
  language: انگلیسی

---

دوران قرنطینه و شرایط تحمیلی که باعث در خانه ماندن بسیاری از مردم دنیا شد، یک‌بار دیگر دنیا را در وضعیتی قرار داد که انسان‌ها در هر جای آن دچار نوعی هم‌ذات‌پنداری در سبک زندگی شدند. یکی از برنامه‌های پرکاربرد در این دوران، برنامه‌ای با نام «زوم» بود که باعث شکل‌گیری دورهمی‌های مجازی بین دوستان می‌شد. 

فیلم «میزبان» هم با استفاده از این خاصیت سعی کرده در یک ساعت و با استفاده از محدودیت‌های قرنطینه ژانر وحشت را به مخاطب هدیه دهد. کارگردان هم با‌توجه‌به اینکه هر کدام از بازیگران در مکان‌های مختلفی قرار داشتند، با آموزش برخی تکنیک‌های جلوه‌های ویژه به آنها سعی کرده تا فضا را آن‌طور که می‌خواهد بچیند. البته که با احتساب شرایط موجود موفق هم بوده.  

داستان از این قرار است که عده‌ای از دوستان با استفاده از برنامه‌ی زوم در دوران قرنطینه با دعوت از یک فرد آشنا به احضار ارواح، برای خود سرگرمی دوران قرنطینه را ایجاد کنند. طی این مدت و در ابتدای داستان هر کدام با شوخی به این قضیه نگاه می‌کنند و گه‌گاه با شوخی‌های خود قصد خنداندن دیگر دوستان را دارند. اما همه‌چیز آن‌طور که آنها انتظار دارند پیش نمی‌رود و داستان روی ترسناک خود را به آنها نشان می‌دهد. 

جسارت کارگردان در استفاده از موقعیت موجود برای پیش‌برد داستان ستودنی‌ست. نمی‌توان ایرادی به آن گرفت بابت نقصان‌هایی که در روایت اثر وجود دارد. چرا که اصل کار در انتقال ترس با استفاده از شرایط موجود است و در این زمینه موفق کار کرده. تعلیقی که در جای‌جای فیلم وجود دارد، کاملاً در اختیار شرایط موجود است و مخاطب در بیشتر صحنه‌ها دچار غافلگیری مورد انتظار کارگردان می‌شود. تمام شخصیت‌ها و زاویه‌ای که برای نشان دادن آنها در نظر گرفته شده مخاطب را در بطن داستان قرار می‌دهند. به‌نوعی فیلم جز صحنه‌های جلوه‌های ویژه‌ی محدودی که دارد زندگی هر کدام از ما در دوران قرنطینه است که برای فائق آمدن بر کسالت حاصل از آن سعی داریم با استفاده از زوم و برنامه‌هایی از این دست لحظات‌مان را با دوستان شریک شویم. همین حس قرابت به کارگردان اجازه داده تا در انتقال این حس ترس به مخاطب موفق عمل کند و او را در بخش های مختلفی از این فیلم یک‌ساعته دچار وحشت کند. 

شاید باید به آن دسته از مخاطبینی که تجربه‌ی چندانی در تماشای آثار وحشتناک ندارند توصیه کرد که حتماً با یک همراه فیلم را مشاهده کنند. چون حس ترسی که در آنها ایجاد می‌شود کمی واقعی‌تر از دیگر فیلم‌های این ژانر است و همین شاید آنها را کمی بیش از مخاطبین حرفه‌ای این ژانر تحت تأثیر قرار دهد.