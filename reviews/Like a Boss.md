
title: ناتوان در ایجاد یک کمدی ساده
title_en: Like a Boss 
title_fa: مانند یک رئیس
stars: 0.5
author: صادقه سلطانی
date: 22 August 2020 

duration: 1:23

keywords:
  - کمدی
  - رئیس
  - شرکت بزرگ 

tags:
  - همکاری
  - ریاست
  - زنانه  

when:
  created: 2020

where:
  country:
    - آمریکا
who:
  director: میگوئل آرتتا

which:
  genre:
    - کمدی
  language:
   - انگلیسی
   - اسپانیایی  
   - فرانسوی
   - روسی

---

میا و مل دو دوست بسیار صمیمی هستند که شرکت کوچک لوازم آرایشی خودشان را اداره می‌کنند و سعی دارند با امکانات موجود خود، خلاقیتی هر چه بیشتر در زمینه کاری خود داشته باشند. اما با وجود شرکت‌های بزرگ و نداشتن پشتوانه‌ی مالی، مشکلات بسیاری را تا به حال داشته‌اند و حال رو به ورشکستگی بوده؛ پس زمانی که از سوی یک شرکت آرایشی معتبر برای آنها دعوت‌نامه همکاری فرستاده می‌شود با کمال میل می‌پذیرند. ( البته پذیرش همکاری با یک شرکت بزرگ در ابتدا برایشان سخت بود، چرا که آنها به خود قول داده بودند که همیشه رییس خود باشند و برای خودشان کار کنند.) قبول همکاری با یک شرکت معتبر برای آن‌ها دردسرهایی را ایجاد می‌کند که حتی به روابط دوستانه‌شان هم لطمه می‌زند. اما در نهایت آن دو یکدیگر را بازیافته و شرکت خود را سراپا نگه می‌دارند.

در ابتدا با دیدن هنرمندان فیلم مانند: سلما هایک، تیفانی هدیش و رز بیرن و داستان فیلم که درباره‌ی دو زن است که شرکتی مستقل را برای خود اداره می‌کنند، تصور بر آن است که با یک فیلم خوب و زیبا که چهره‌ی زنان را به خوبی نشان می‌دهد، مواجه هستیم اما متاسفانه چیزی که حاصل می‌شود؛ فیلمی به شدت ضعیف است که نه تنها چهره زنان را به‌خوبی نشان نمی‌دهد بلکه این‌گونه بر می‌آید که توسط افرادی نوشته شده است که به هیچ عنوان زنان را نمی‌شناسند و تنها سعی کرده‌اند با کنار هم قرار دادن چند سوژه تکراری و همیشگی، چند طرح از لباسها و لوازم آرایشی و چند خانم زیبا فیلمی را بسازند که مخاطب را برای ساعاتی مشغول کند. حتی ارتباطات دوستانه‌ی بین میا و مل هم مانند ارتباط دوستانه‌ی خانم‌ها با هم نیست و این ارتباطات را مصنوعی و غیرقابل باور نشان داده‌اند. پرداخت به شخصیت کلیر هم -با بازی هایک- به عنوان مدیر یک شرکت آرایشی بزرگ، بسیار بد بوده، و هیچ نشانی از یک زن قدرتمند و موثر را ندارد و پذیرفتن اینکه این زن توانسته کارش را از صفر آغاز کند و به آنجا برسد، غیرقابل باور است.

شاید تنها مزیت فیلم، دوستی عمیقی‌ست که بین دو شخصیت اصلی فیلم وجود دارد، هرچند اگر آن هم مصنوعی‌ باشد. از سویی دیگر نوع فیلم از جنس کمدی‌ست اما طنزی که در آن رخ می‌دهد نه خنده‌دار است و نه حتی جالب توجه. البته که چند سکانس خنده‌دار دارد آن هم به مدد دیالوگ‌هایی که به صورتی خنده‌دار و خوب بیان می‌شود اما به طور کلی موقعیت خنده‌دار و دیالوگ خنده‌داری که جذب‌کننده باشد را در آن نمی‌بینیم.

ماهیت کلی داستان و شاید حتی دقایق ابتدایی داستان؛ زیباست و می‌توانست داستانی گیرا و خوب را در ادامه داشته باشد اما به همان دلایل گفته شده، این اتفاق رخ نداده و مخاطب در اواسط فیلم از این فیلم خسته شده و شاید حتی رغبتی به دیدن مابقی فیلم هم نکند.