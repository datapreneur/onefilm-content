
title: سگ وفادار
title_en: Lassie Come Home   
title_fa: لسی به خانه برمی‌گردد
stars: 1
author: صادقه سلطانی
date: 30 september 2020

duration: 1:36

keywords:
  - سگ
  - پسر کودک
  - خانواده
  - ماجراجویی  

tags:
  - 2020
  - ماجراجویی
  - خانوادگی  

when:
  created: 2020

where:
  country:
    - آلمان
who:
  director: هانو اولدردیسن 

which:
  genre:
    - ماجراجویی
    - درام
    - خانوادگی
  language:
    - آلمانی
   
---

سگی زیبا با باز کردن درِ خانه، از پله‌های ساختمان پایین می‌دود و با خانم مسنی برخورد می‌کند. این برخورد باعث افتادن وسایل خانم مسن —که اتفاقاً صاحب مالک آنجاست— می‌شود. لسی با برداشتن یکی از همان وسایل از زمین و گرفتن آن سمت خانم مسن، سعی در عذرخواهی می‌کند. اما خانم مسن با عصبانیت با او برخورد می‌کند. پس لسی به دویدن ادامه می‌دهد. او از مناظری زیبا عبور کرده و خود را به مدرسه می‌رساند. پسرک کوچکی -فلورین- منتظر او در بیرون مدرسه ایستاده است. لسی او را در آغوش می‌گیرد و هر دو خوشحال به خانه باز می‌گردند. برخورد لسی با صاحب‌خانه باعث می‌شود که او، ورود این سگ را به آن ساختمان ممنوع کند. پس پدر و مادر فلورین او را متقاعد می‌کنند که برای مدتی لسی را پیش رئیس قبلی پدر —که خانه و باغ بزرگی دارد— بگذارند. فلورین که علاقه‌ی زیادی به لسی دارد ابتدا نمی‌پذیرد. اما از آنجا که راهی جز این ندارند قبول می‌کند. فردای آن روز اما باغبانِ خانه با برخورد بدی که دارد لسی را ترسانده و باعث فرار او می‌شود. فلورین و خانواده‌اش و دیگران همه تلاش می‌کنند لسی را بیابند.

در سال ۱۹۴۳ «فرد ام.ویلکاکس» فیلم «لسی به خانه برمی‌گردد» را برای اولین بار ساخت. در آن فیلم لسی به یک خانواده‌ی ثروتمند فروخته می‌شود و ماجراجویی‌اش برای بازگشت به خانه توجه بسیاری از بینندگان، به ویژه کودکان، را به خود جلب می‌کند. همین امر باعث می‌شود در سال ۱۹۴۶ ویلکاس باز هم از این سگ برای ساخت فیلم خوش ساخت دیگری بهره ببرد. بعد از آن هم فیلم‌هایی با اقتباس از این سگ باهوش و دوست‌داشتنی ساخته می‌شود که هیچکدام اما به خوبی فیلمِ ویلکاس نمی‌شوند. تا اینکه در سال ۲۰۰۵  بازسازی این فیلم، این‌بار در انگلستان، با اقبال مواجه می‌شود. و حال در این سال این کشور آلمان است که دست به بازسازی این اثر زده است. مناظر دیدنی فیلم، استفاده از لانگ‌شاتها در زمان مناسب و چرخش ۳۶۰درجه‌ای دوربین در زمان‌های مناسب و استفاده از بازیگرانِ کودکی که با خود سادگی کودکانه دارند، از مزیت‌های داستان است. تقابل کودکان و نوجوانان با حیوانات هم در بسیاری از فیلم‌ها دیده شده است. یکی از مهم‌ترین آنها «زندگی پای» است که پسر نوجوانی در یک ماجراجویی بزرگ با یک ببر همراه می‌شود. 

اما داستان لسی نه آن همه پیچیدگی و نه آن همه ماجراجویی‌های خلاق را با خود به همراه دارد. ولی اثری‌ست که اصل داستان جذابی دارد و ماجراجویی لسی در راه رسیدن به خانه و مواجهه با آدم‌های گوناگون و نشان دادن روابط بین دنیای کودکان با سگ‌ها و روابط بین بزرگسالان – چه پدر و مادر و چه معلم مدرسه- با کودکان، همه‌و‌همه داستان را برای دیدن توسط کودکان و حتی بزرگسالان جذاب خواهد کرد.