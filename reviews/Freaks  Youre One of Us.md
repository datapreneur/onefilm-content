
title: ابرقهرمانان تکراری این‌بار از نوع آلمانی
title_en: 'Freaks: You're One of Us'
title_fa: 'عجیب‌الخلقه‌ها: تو هم یکی از ما هستی'
stars: 0/5
author: صادقه سلطانی
date: 3 October 2020

duration: 1:32

keywords:
  - ابرقهرمان
  - سوپرقهرمان
  - تخیلی
  - دختر قهرمان
  - فانتزی 

tags:
  - تخیلی
  - سوپرقهرمانی
  - 2020 

when:
  created: 2020

where:
  country:
    - آلمان
who:
  director: فلیکس بیندر

which:
  genre:
    - اکشن
    - درام
    - فانتزی
    - علمی-تخیلی
  language:
    - آلمانی 
   
---

وندی دختر کوچکی‌ست که در اتاقی خود را حبس کرده و از شدت ترس به خود می‌لرزد. تمام مدرسه به‌هم ریخته است و یک سوراخ بزرگ در اتاقی در طبقه‌ی اول مدرسه دیده می‌شود. زن جوانی وندی را یافته او را در آغوش می‌کشد‌. فیلم با یک برش وندی را نشان می‌دهد که بزرگ شده، همسر و یک فرزند دارد. او در یک رستوران کوچک پیش‌خدمت است. یک روز در بیرون رستوران مردی او را دیده و به او می‌گوید تو یکی از ما هستی، اگر قرص‌هایت را کنار بگذاری و دیگر پیش روان‌شناست نروی. وندی از حرف مرد در ابتدا متعجب می‌شود اما وقتی قرص‌ها را کنار میگذارد، قدرت‌های فوق طبیعی‌ای را بدست می‌آورد. داستانی از ابرقهرمان‌ها و دنیای آن‌ها این بار در آلمان. 

 مدتی مدید است که فیلم‌های ابرقهرمانی از کتاب‌های کمیک وارد سینما شده‌اند و سینما را درنوردیده‌اند. یکی از این فیلم‌های قدیمی «چهار شگفت‌انگیز»، داستان چهار سوپرقهرمان است که هر یک با داشتن نیرویی خاص قرار است دنیا را نجات دهند. از این دست فیلم‌ها در سینما بسیار وجود دارند؛ از مردآهنین گرفته تا مرد مورچه‌ای. از انتقام‌جویان گرفته تا پلنگ سیاه، همه‌و‌همه ابرقهرمان‌های تجاری هستند که با خلاقیت‌ در داستان توانسته‌اند هیجان را به مخاطب خاص خودشان ارائه دهند. اما اصل اساسی شاید در این فیلم‌ها خلاقیت بکار رفته شده در ایجاد نیروی ابرقهرمان است. اگرنه همه‌ی این‌ ابرقهرمان‌ها قرار است به‌نوعی دنیا را نجات دهند و این نوعِ نیروی آنهاست که باعث جذابیت‌شان می‌شود. دیگر، ابرقهرمانی که زور بازوی‌اش زیاد است یا ابرقهرمانی که برق تولید می‌کند، یا ضدگلوله‌ است چندان جدید نیستند. مگر با این ابرقهرمان‌ها چه داستان‌های خلاقی قرار است ساخته شود؟ 
 
 فیلم « عجیب‌الخلقه‌ها: تو هم یکی از ما هستی» داستان سه قهرمان است با این سه ویژگی. ویژگی‌هایی که در فیلم‌های قدیمی‌تر دیده شده‌اند. داستان شاید کمی متفاوت باشد؛ در این فیلم کسی از قهرمان‌ها تشکر نمی‌کند و پلیس می‌خواهد آن‌ها را زندانی کند، چرا که فکر می‌کند نیروی زیاد آن‌ها و تسلط‌شان بر دیگران منجر به نوعی قدرت کاذب شده و تنش‌های زیادی را ایجاد می‌کند. اما باز هم داستان همان داستان قدیمی‌ست. شاید اگر یکی از ابرقهرمان‌ها کاری جدید انجام می‌داد بیننده را مجاب به تماشای داستانی نو می‌کرد. تکنولوژی و جلوه‌های ویژه هم می‌تواند در این عرصه، بیش‌از‌پیش مورد استفاده قرار گیرد و هر فیلمی که بتواند خلاقیت و تکنولوژی را در هم آمیزد در این طوفان فیلم‌های ابرقهرمانی پیروز خواهد شد. اما این فیلم در هر دو مورد ضعیف بوده و نتوانسته خود را به اثبات برساند.