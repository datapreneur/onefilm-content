
title: عشق به سرعت 
title_en: Go Karts    
title_fa: کارت‌ها به‌پیش 
stars: 1
author: صادقه سلطانی
date: 18 september 2020

duration: 1:42

keywords:
  - نوجوان
  - عاشقی
  - ماشین‌سواری
  - عشق رانندگی
  - مسابقه
  - رانندگی
  - تغییر
  - تلاش برای رسیدن به هدف

tags:
  - نوجوانانه
  - ورزشی
  - رانندگی  

when:
  created: 2020

where:
  country:
    - استرالیا 
who:
  director: 
    - اوون ترور
   
which:
  genre:
    - خانوادگی
    - ورزشی
  language:
    - انگلیسی
   
---

«جک» و مادرش با وارد شدن به یک شهر جدید و کوچک سعی دارند تا از دست رفتن پدر و همسر را هضم کرده و مسیر زندگی‌شان را این بار بدون او پیدا کنند. جک بعد از دعوت به یک جشن تولد در محل کارتینگ شهر متوجه می شود به سرعت علاقه‌مند است. او که قبلاً هم با پدر برای ماشین سواری بیرون می‌رفته‌است، با دیدن این ماشین‌های کوچک و سریع، به‌وجد آمده و تصمیم می‌گیرد این حرفه را آغاز کند. جک که بدون داشتن هیچ‌گونه تبحری تنها با علاقه‌اش وارد این راه می‌شود کم‌کم با تلاش بسیار و انجام دادن تمرینات فراوان امیدوار می‌شود که خود را به مراتب بالا برساند. در این میان «پاتریک» که خود از قهرمانان گذشته‌ی این رشته است نیز او را همراهی می‌کند. «مندی» دختر بااستعداد و علاقه‌مند به مهندسیِ ماشین که برای پدر کار می‌کند، بعد از اینکه توسط پدر و برادرش جدی گرفته نمی‌شود به جک ملحق شده و همه با هم در این راه برای رسیدن به قهرمانی تلاش می‌کنند.

اما داستان این فیلم روایتی ساده و خطی دارد. عده‌ای نوجوان برای رسیدن به هدفی تلاش می‌کنند و عده‌ای نوجوان دیگر با آنها مقابله کرده و حتی مانع آنها می‌شوند. هیجانی که قرار است به آن تزریق شود همان هیجانات دورانی‌ست که همه چیز می‌تواند برای انسان در آن برهه‌ی زمانی، جدید و هیجان انگیز باشد و قرار نیست اتفاق متحیرکننده‌ای بیفتد. شاید کارگردان هم تنها به‌امید دیده شدن این فیلم توسط نوجوانانی پرتحرک و عاشق سرعت، این فیلم را ساخته است چرا که داستانی خاص که بیننده‌ی جز  قشر نوجوان را به خود مشغول کند، ندارد.

شخصیت‌های فیلم برای ملودرامی در این سطح معمولی‌ هستند و مخاطب این‌گونه ملودرام‌های خانوادگی-ورزشی را می‌توانند اغنا کنند. نه کارگردان از اثر خود انتظاری بالاتر از این دارد و نه مخاطب منتظر این است تا اثری ورای آنچه که باید را شاهد باشد. همه‌چیز در این دنیای پر از کشمکش‌های مِلو قرار است مثل همیشه در راستای موفقیت شخصیت اصلی داستان پیش رود و آنها را بعد از چند گره در مسیر، به‌سوی پیروزی ببرد. تمام شخصیت‌ها نیز همان‌هایی هستند که باید در این گونه فیلم‌ها حضور داشته باشند؛ شخصیت قهرمان، شخصیت مقابل‌اش، دوستان قهرمان داستان که هر کدام داستانی دارند و بیشتر پیرو او هستند و دختر هم‌دوش قهرمان که از همان نگاه اول در دل هم جای می‌گیرند؛ به‌همین سادگی. 

با تمام این تصاویر، فیلم برای مخاطب بزرگسال می‌تواند خسته‌کننده باشد اما همسالان جک شاید به آن علاقه‌مند شوند و شاید بتواند یک فیلم سرگرم کننده باشد که چند نوجوان عاشق ماشین و سرعت را برای ساعاتی کنار هم بنشاند.