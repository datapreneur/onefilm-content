
title: به من نمی‌تونین کلک بزنید
title_en: Miss Fisher and the Crypt of Tears 
title_fa: خانم فیشر و راز اشک‌ها 
stars: 2
author: صادقه سلطانی
date: 6 september 2020

duration: 1:41

keywords:
  - سریال خانم فیشر
  - 2020 
  - کارآگاه
  - کارآگاه زن

tags:
  - کارآگاهی
  - 2020
  - هیجانی  

when:
  created: 2020

where:
  country:
    - استرالیا
who:
  director: Tony Tilse

which:
  genre:
    - ماجراجوئی
    - درام
    - معمایی
  language: 
   - انگلیسی
   - عربی
   - فرانسوی
   - اسپانیایی

---

«خانم فیشر» کارآگاهی زیبا و خوش‌پوش است که در اواخر سال‌های ۱۹۲۰ در حال مبارزه با بی‌عدالتی‌ست. او که با کارآگاهی دیگر «جک رابینسون» در سه فصل از یک سریال تلویزیونی ماجراهای هیجان‌انگیزی را رقم زده است، این بار می‌خواهد با فیلمی جذاب نه تنها داستان پایان نیافته‌اش در آن سریال را سامانی دهد، بلکه مخاطبان وفادارش را نیز خوشحال کند. سریال «اسرار قتل خانم فیشر» ابتدا در استرالیا بر صفحه‌ی تلویزیون نشست و از آنجا که با استقبال همگانی رو‌به‌رو شد، به شبکه‌ی نت‌فلیکس هم راه یافت. 

در پایان فصل سوم از این سریال، خانم فیشر جک را که عاشق اوست ترک می‌کند و به دنبال ماجراهایی جدید، از سریال خداحافظی می‌کند. اما طرفداران او که نمی‌توانند نبود او را بپذیرند، با راه‌اندازی کمپینی، بود‌جه‌ی ساخت یک فیلم سینمایی را جمع‌آوری کرده و فیلم با این مبالغ و با کمک اسپانسرهایی دیگر ساخته می‌شود. فیلم ادامه‌ی سریال است؛ خانم فیشر این بار در مکانی جدید برای نجات زنی جوان -شیرین- تلاش می‌کند. شیرین هم که تمام خانواده‌ی خود را در یک قتل‌عام از دست داده است از خانم فیشر می‌خواهد تا به او کمک کند تا قاتلان خانواده‌ی او را بیابد. خانم فیشر که زنی باهوش است با استفاده از شواهد و مدارکی که می‌یابد شیرین را ناامید نمی‌کند. 

شاید یکی از مهمترین کارآگاهان زنی که همه‌ی ما به‌خاطر خواهیم آورد «کلاریس استارلینگ» در فیلم سکوت بره‌هاست؛ زنی قوی و باهوش که توانست با یک قاتلِ زنجیره‌ای زنان ارتباط برقرار کند و راز قتلی مهم را بیابد. بازی‌ِ درخشان جودی فاستر نیز در این نقش توانست با مخاطبین فیلم ارتباط برقرار کند. حال خانم فیشر توانسته به مخاطبین خود نزدیک شود، اما او مجبور نیست قاتلان زنجیره‌ای و روانی‌هایی از جنس هانیبال را دستگیر کند، او به دنبال عدالتی هر چند ساده، به دیگران کمک می‌کند و همین شهامتش در روبه‌رو شدن با مشکلات برای بیننده‌ی علاقه‌مند به او کافی‌ست.

اما از سویی دیگر برای مخاطبی که سریال خانم فیشر را ندیده‌است، فیلم شاید چندان خوش‌آیند نباشد. ابتدای فیلم گیج‌کننده است و شخصیت‌ها در آن ابهام دارند. در فیلم به شخصیت‌ها درست پرداخت نشده است و گویا تصور بر این بوده که همه سریالِ خانم فیشر را دیده‌اند! داستان فیلم هم چندان خلاقیتی ندارد؛ قبیله‌ی شیرین، هنگامی او کودک بوده است، به ناگاه از بین می‌روند و اسرار کشته شدن آن‌ها به مقبره‌ای قدیمی می‌رسد و افرادی که برای رسیدن به آن دست به کشتار زده‌اند. اما فیلم قطعاً برای دوست‌داران خانم فیشر جذاب و خاطره‌انگیز خواهد بود و دیدن دوباره‌ی کارآگاه محبوب‌شان لذت دیدن این فیلم را دوچندان خواهد کرد.