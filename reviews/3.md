
title: دردهایی که اندازه ندارند
title_en: Never Rarely Sometimes Always   
title_fa: هرگز به‌ندرت گاهی همیشه  
stars: 3
author: صادقه سلطانی
date: 2 july 2020
duration: 1:41

keywords:
  - درام 
  - 2020
  - تجاوز

tags:
  - تجاوز
  - روان‌شناسی
  - نوجوانی 

when:
  created: 2020

where:
  country:
    - آمریکا  
who:
  director: الیزا هیتمن

which:
  genre:
    - درام
  language: انگلیسی

---

یلم با تصویر دخترِ نوجوان و غمگینی ( آتوم ) آغاز می‌شود که می‌خواهد آهنگی را بخواند. در هنگامِ خواندن آهنگ، کلماتی از زبان یک پسر نوجوانِ به‌ظاهر بذله‌گو خارج می‌شود و اولین سکانس همراه با اولین تجاوز آغاز می‌شود. در سکانس‌های بعدی آتوم ناراحت، غمگین و بیمار است. درمانگاه برای او راه چاره‌ایست تا علت را بداند. آنجاست که متوجه می‌شود او باردار است. چیزی که نمی‌خواست. او تنها ۱۷ سال دارد.

من در تمام این سکانس‌ها و لحظات به زنان سرزمینم و خودم و هم‌جنسانم می‌اندیشیدم. به دردی که باید دچار می‌شدند اگر که تصمیمِ آنها مطابق با تصمیمِ آتوم بود. ورایِ طرز تفکرِ شخصیِ هر انسانی، نسبت به اصلِ موضوع، دیدنِ انسانی این چنین آشفته و غمگین و ناچار، همیشه دردناک است.
چگونه می‌شود مادر شد وقتی هنوز خودت احساس می‌کنی بچه هستی؟
چگونه می‌شود مادر شد وقتی خودت هیچ تمایلی به مادر بودن نداری؟
چگونه می‌شود مادر شد وقتی هیچ آینده‌ای را برای فرزندت نمی‌توانی متصور شوی؟ حتی برای خودت!!
 و اما چگونه میشود مادر نشد، وقتی چیزی در درون تو در حال رشد کردن است؟
تناقضی دردناک و دشوار.

در سکانس‌های بعدی ما به کرات تجاوزهایی را می‌بینیم که بر آتوم و دوستش روا می شود ( دعوت کردن یک پیرمرد خریدار از دوست آتوم برای رفتن به مهمانیِ شبانه در منزلش) ( بوسیدن مداوم دست‌ها هنگام تحویل پول صندوق به صاحب مغازه) ( نگاه معنی‌دار فرد داخل مترو و انجام ... ) تجاوزهایی که به‌سبب تکرارشان در دنیای بیرون، حتی نام تجاوز هم بر آنها نگذاریم. 

اما حرف این داستان، چیزی بیش از این است. داستان ما را با عمق فاجعه مواجه می‌کند. نقطه اوج داستان آنجاست که آتوم برای سقط جنینِ خود که حالا دیگر موجودی زنده است، به درمانگاهی تخصصی وارد می‌شود. آنجاست که روانشناس سؤالاتی را از آتوم می‌پرسد. سوالاتی که فارغ از جوابی که داده می‌شود، شنیدنشان هم، همه دردناک‌است و ناراحت‌کننده. اینجا معمایی حل می‌شود. معمایِ چگونگیِ باردار شدن آتوم. تجاوز. تجاوز‌. و باز هم تجاوز. اما ما نمی‌دانیم توسط چه کسی. و مگر اهمیت دارد توسط چه کسی؟!! فاجعه رخ داده است. 

![](3/a.jpg)

هرگز، به‌ندرت، گاهی، همیشه؛ پاسخ‌هایی‌ست که باید داده شود و دردی‌ست که باید میزانش را با این کلمات نشان دهد. آتوم با چشمانی اشک‌بار و بغضی فرو خورده، نمیداند چه پاسخی باید بدهد. و آیا می‌توان پاسخی داد؟!!! درد هرگز با این کلمات نشان داده نمی‌شود. درد فروخورده می‌شود. همان‌طور که دردِ بوسیده شدن توسطِ جوانِ غریبه‌ای در مترو، توسط دوست آتوم فروخورده شد. و آیا واقعا فرو خورده شد؟!!!

زیباترین سکانس این فیلم، همان است که دو دختر در دو سوی ستون ایستاده‌اند و تنها انگشتان کوچک دستان‌شان است که آنها را در غم هم شریک می‌کند.
سقط جنین صورت می‌گیرد و دو دختر جوان ۱۷ ساله به خانه باز می‌گردند. و آیا هنوز هم آنها ۱۷ سال دارند؟

و من به این می‌اندیشم که دخترانِ سرزمین من، چگونه می‌توانند از این غم و درد رهایی یابند.؟!
مگر اینکه بگوییم؛ از این اتفاق‌ها اینجا برایمان هرگز، به ندرت، گاهی، همیشه، رخ نمی‌دهد.
 
