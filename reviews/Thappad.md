
title: دیر نشده است، هیچ‌وقت برای هیچ‌چیز دیر نیست 
title_en: Thappad 
title_fa: سیلی
stars: 3
author: صادقه سلطانی
date: 31 july 2020

duration: 2:22

keywords:
  - خشونت خانگی
  - آزار خانگی
  - مردسالاری
  - زنان
  - حقوق برابر
  - تنهایی
  - سرخوردگی
  - خانواده
  - مشکلات خانوادگی
  - معضل اجتماعی
  - عشق

tags:
  - خشونت خانگی
  - زنان
  - حقئق برابر
  - تنهایی
  - عاشقانه  

when:
  created: 2020

where:
  country:
    - هند
who:
  director: آنوب‌ها سین‌ها

which:
  genre:
    - درام
  language: هندی

---

«-:این خانم خودش هم نمی‌دونه کی از وکیل تبدیل به مدافع حقوق زنان شده‌.

-: اون از وکیل تبدیل به فعال حقوق زنان نشده، اون از یک وکیل تبدیل به زن شده و البته که این‌کار درست نیست.»

فیلم با تصاویری متفاوت از آدم‌هایی متفاوت، درحالی که همه خوشحال و خندان هستند آغاز می‌شود؛ نوعی شناساندن افراد داستان که با جلوتر رفتن داستان، روابط بین این آدم‌ها نیز به خوبی نشان داده می‌شود، تا اینکه بر زندگی یک زن -آمریتا- مکث کرده و ادامه می‌یابد. آمریتا هر روز صبح زودتر از همسر از خواب بیدار می‌شود و تا آخر شب که دیرتر از همسر می‌خوابد یک‌سری کارهای روتین و تکراری را انجام می‌دهد، درحالی‌که همیشه خنده بر لب دارد. تلاش می‌کند که همسرش بهترین باشد و خود، خوشحال از بهترین بودن همسر، زندگی می‌کند. اما همه چیز با یک سیلی عوض می‌شود.

«همه میگن: خب این فقط یک سیلی بود. میدونن سیلی با آدم چکار می‌کنه؟ بعد از خوردن اون سیلی، یک‌دفعه متوجه تمام چیزهای ناعادلانه‌ی اطرافم شدم.»

اتفاقات، بعد از سیلی، به‌ناگاه عوض شده و آمریتا دچار سردرگمی و البته تنهایی و سرخوردگی می‌شود و سعی می‌کند تا خود را از این سردرگمی نجات دهد. سردرگمی‌ای که به‌جد می‌توان گفت برای بسیاری از زنان سرزمین من هم رخ داده‌ است. سردرگمی‌ای که ریشه در تربیت و سنتی دارد که زن‌ها را مجاب کرده‌است تا همواره به شاد زیستن دیگران، بیش از شاد زیستن خود بیندیشند. سنتی که به زن این حق را نداده‌ است که دمی برای خود وقت بگذارد، به خود احترام بگذارد و خود را دوست داشته‌ باشد. به او یاد نداده‌ است دوست‌داشتن، باید از خود آغاز شود تا به دیگران هم سرایت کند و مادر بودن و زن بودن را تنها در ازخودگذشتگی و ایثار تعریف کرده‌اند، و نگفته‌اند که ازخودگذشتگی زمانی که از حد گذشت، باعث می‌شود دیگران هم از آن بگذرند و دیگر تو را هم نبینند.

فیلم به‌خوبی احساس سرخوردگی و تنهایی را به بیننده، به‌خصوص به زنان بیننده‌ای که خود در این شرایط گرفتارند، نشان می‌دهد و می‌تواند تمام آن سختی‌ها را در برابر چشمان بیننده به طرزی آراردهنده، درست مثل واقعیت بگذارد. 

موسیقی‌ای که در زمانی درست و به‌طرزی درست در سکانس‌های فیلم حس شادی و غم را در بیننده بیشتر می‌کند هم ستودنی‌ست. فیلم درام اجتماعی و خانوادگی‌ تلخی‌ست که باید دیده شود تا واقعیت‌های نهفته در جامعه‌ی اطراف ما را به‌روشنی برایمان به تصویر بکشد، شاید دمی بیندیشیم و شاید تلاشی کنیم در تغییردادن آن.