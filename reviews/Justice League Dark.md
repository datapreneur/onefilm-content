
title: هوشیاری در تاریکی
title_en: 'Justice League Dark: Apokolips War'
title_fa: 'لیگ عدالت تاریکی: جنگ آپوکالیپس'
stars: 2
author: صادقه سلطانی
date: 20 August 2020

duration: 1:30

keywords:
  - لیگ عدالت
  - ابرقهرمان
  - جنگ 
  - انیمیشن

tags:
  - جنگ
  - انیمیشن
  - ابرقهرمان 

when:
  created: 2020

where:
  country:
    - آمریکا
who:
  director: 
  - مت پیترز
  - کریستینا سوتا
 
which:
  genre:
    - انیمیشن
    - اکشن
    - علمی-تخیلی
  language: انگلیسی

---

دنیای ابرقهرمانی و این بار دنیای تاریک آن، که نه مارول که دی‌سی به‌خوبی از پس نشان‌دادن آن برآمده و یک قدم باز هم از مارول جلو زده است. مارول که چند سالی‌ست دارد در دنیای عجیبی که ساخته شده، دست و پا میزند و حتی ریسک کشته‌ شدن هیچ یک از شخصیت‌های خود را ندارد، این بار با دی‌سی‌ای مواجه می‌شود که برای نشان دادن نیمه‌ی تاریک آن دنیا، حاضر است ابرقهرمان‌های خود را هم بکشد و ریسک نبودنِ آن‌ها را در قسمت‌های بعدی به جان بخرد.

ابتدای داستان از جایی شروع می‌شود که شاید کسی باور نکند که این‌گونه شروعی را هم بتوان متصور شد. جایی که تمام ابرقهرمان‌ها در همان چند دقیقه‌ی اول با جنگی روبه‌رو می‌شوند که خود خواسته‌اند تا منبع اصلی تاریکی در جهان را نابود کنند. اما خائنین همیشه وجود دارند و با لو رفتن حمله‌ی برنامه‌ریزی شده ورق بر‌می‌گردد و ابرقهرمان‌های همیشه قهرمان، این بار یا کشته شده‌اند، یا اسیر شده‌اند و یا نیروهاشان از آنها گرفته شده است.

انیمیشنی سراسر تاریکی و شکست که خشونت در آن موج می‌زند و تنها مناسب برای بزرگ‌سالان است تا از دیدن آن سرگرم شوند و لذت ببرند. جنگ‌های خونینی که بین ابرقهرمانها رخ می‌دهد، خشونت، خون و کشته‌شدن آنها همه می‌تواند از جنبه‌های مثبت فیلم باشد. اما از سویی دیگر کشته‌شدن بعضی از این ابرقهرمان‌ها در سکانس‌هایی کوتاه و یا حتی در یادآوری‌هایی کوتاه‌تر، حسرت را به دل مخاطب می‌آورد که چرا نباید به این سکانس‌ها بیشتر پرداخت می‌شد و جنبه‌ی داستانی آن‌ها بیشتر دیده می‌شد، این شاید یکی از اشکالات این انیمیشن باشد.

اشکال دیگری که شاید علاقه‌مندان به این ژانر در آن ببینند وجود داستان کلی کلیشه‌ای است که پایان خوش آن را می‌توان بعد از چند دقیقه‌ی ابتدایی دانست؛ این‌که عده‌ای دیدن این جنگ‌ها و در نهایت پیروزی ابرقهرمان‌ها آن‌ها را خسته کند دور از انتظار نیست اما نباید از متفاوت بودن جنگ‌ها و نوع کشته‌شدن افراد و داستانی که از سرگذشت شخصیت‌های متفاوتی تشکیل شده، به راحتی گذشت، چرا که طرح این داستان با این شهامت خود ستودنی‌ست.

نوع تصاویر به‌کار رفته شده نیز جالب توجه‌ است. استفاده از نورها و ترکیب‌بندی‌ِ رنگ‌ها در سکانس‌های مختلف نه تنها زیبایی اثر را مورد توجه قرار می‌دهد بلکه مخاطب را با نوع موقعیت پیش‌آمده در فیلم درگیر میکند؛ چه زمانی که جنگ‌های خونینی رخ می‌دهد، چه زمانی که رویاهای افراد دیده می‌شود و چه زمانی که عشق و محبت در سکانس‌ها رخ می‌دهد.

انیمیشن «لیگ عدالت تاریکی: جنگ آپوکالیپس» سراسر داستان است و تغییر موقعیت و این شاید عده‌ای را در تفکیک وقایع دچار زحمت کند، اما قطعا دوستداران این ژانر، این زحمت را هم دوست دارند و لذتی بیش از بیش از روند تند فیلم خواهند برد.