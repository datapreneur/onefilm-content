
title: تابوهای ایرلندی
title_en: Dating Amber 
title_fa: قرار با امبر
stars: 2
author: صادقه سلطانی
date: 6 september 2020

duration: 1:32

keywords:
  - عشق
  - شناخت
  - تحول

tags:
  - 2020
  - عشق
  - تحول
  - شناخت

when:
  created: 2020

where:
  country:
    - ایرلند
    - بریتانیا
    - آمریکا
    - بلژیک
who:
  director: دیوید فرین

which:
  genre:
    - کمدی
    - درام
    - رمانتیک
  language: انگلیسی

---

دوران نوجوانی دورانی شیرین و در عین حال سخت و عجیب است. نوجوان‌ها با انواع بحران‌های شخصیتی رو‌به‌رو می‌شوند و برای رهایی از آن باید در ابتدا خود تلاشی سخت کنند و سپس افرادی را پیرامون خود داشته باشند تا آنها را در این مهم یاری کنند.

«ادی» پسر نوجوانی‌ست که علاقه‌ای به دختران ندارد. پوسترهای اتاقش همه  خلبان‌های جنگی، سربازان کارکشته با اندام هایی درشت و بازیگران خوش تیپ مرد هستند. او می‌تواند ساعت‌ها بنشیند و به معلم مرد ریاضی خود خیره شود و پلک هم نزند. دوستانش او را تمسخر می‌کنند که چرا با دختری دوست نیست. اما ادی که خود هم نمی‌خواهد این موضوع را بپذیرد، برای اینکه با این تمسخرها مقابله کند، سعی دارد برای خود دوستی بیابد.

از سویی دیگر «امبر» همکلاسی اوست و او هم علاقه ای به پسران ندارد و او هم مورد تمسخر دیگران قرار می‌گیرد. پس امبر سعی میکند ادی را متقاعد کند تا تظاهر کنند که با هم دوست هستند و از تمسخر دیگران مصون شوند. این رابطه به‌صورت ظاهری آغاز می‌شود، اما رفته‌رفته فارغ از جنسیتی که دارند یکدیگر را دوستانه می‌پذیرند و در مسیری که پیش‌ روی‌شان است به یکدیگر کمک می‌کنند. این امبر است که ابتدا خود را می‌پذیرد و از سوی مادر و خانواده‌ی خود مورد پذیرش قرار می‌گیرد. اما خانواده‌ی ادی چگونه می‌توانند با این موضوع کنار بیایند؟ به شخصیت ادی و امبر و خانواده های آنها در فیلم به‌خوبی پرداخت شده است و ما رفته‌رفته با آنها ارتباط برقرار کرده و می توانیم علل رفتارهای همه را فهمیده و درک کنیم.

فیلم‌هایی در باب هم جنس‌گرایی چندین سال است که مورد توجه قرار گرفته است؛ «کوهستان بروبک»  و  «مرا با نامت صدا بزن » که از عاشقانه‌های دو مرد حرف می‌زنند. هر دو فیلم هم به خوبی توانسته‌اند جنبه های انسانی و متفاوتی را برای ما نشان دهند. اما این توجه شاید بیشتر از سوی صنعت سینما صورت گرفته است و سودآوری‌های تجاری آن‌ها و نه از سوی هنر و ابعاد اجتماعی. همین امر مخاطبین بسیاری را نسبت به این گونه فیلم‌ها دچار شک و تردید کرده است. اما این فیلم با داستان منسجم و در عین حال ساده‌ی خود در ابتدا از بحران‌های هویتی نوجوان‌ها سخن می‌گوید و از سویی این موضوع را روشن می‌کند که افراد هم‌جنس‌گرا با چه مشکلات و معضلاتی روبه‌رو هستند. آن چنان که حاضرند برای جلوگیری از این مشکلات و حجم عظیم طرز فکرهای دیگران و فشار روانی حاصل از طرد شدن از جامعه، تمام هویت خود را انکار کنند و آن شوند که جامعه می‌خواهد.

فیلم با لانگ‌شاتهایی زیبا از طبیعت کشور ایرلند قصد دارد طبیعت آزاد و رهای کشور را، با افکار تعصبی و آزاردهنده‌ی مردمان آن مقایسه کند و با مکالمات ساده از زبان نوجوان‌ها واقعیتی تلخ و آزاردهنده را بیان کند و به خوبی از پس این مهم برآمده است. بیننده از تماشای فیلمی آرام اما پر از حرف های گویا، لذت خواهد برد و وادار به تفکر خواهد شد.